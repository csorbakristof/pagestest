---
menu: For students
weight: 3
title: Information and topics for students
---

Selectable topics are presented in these pages (in hungarian.)

## Miért jó kutatáshoz kapcsolódó témát választani?

Érvek, hogy miért érdemes olyan önlab/szakdolgozat/diploma témát választani, ami tanszéki kutatáshoz kapcsolódik.

### Miért jó kutatós témát választani?

Ha kutatással kapcsolatos témát választassz, az azt jelenti, hogy egy feladatra közösen fogjuk keresni a megoldást, mivel még nem tudjuk, pontosan hogyan kell megoldani. (Elképzelés természetesen már van rá.) Ellentétben a fejlesztési projektekkel, ahol már tudjuk, hogyan fog működni, csak jól meg kell írni (pl. egy webáruház ilyen), itt komoly hangsúlyt kap az is, hogy ki kell találni, hogyan is lehetne megoldani. Az ilyen témákból könnyen lehet kiemelkedő TDK dolgozatokat írni (és ezzel pénzt, állást vagy későbbi ösztöndíjakat nyerni), vagy ha van kedved hosszabb távon is kutatni, a Ph.D. képzés is nyitott előtted! (Ez utóbbiban sincsen semmi misztikus és "ááá, az biztos nem nekem való"! Mesélünk róla szivesen, aztán majd eldöntöd, hogy tetszik-e.)

Az iparban is igencsak jól jön, ha az elmélethez is értessz: nagyon durván ki lehet vele emelkedni, hogy Te a háttérben lévő folyamatokat is érted, nem csak ami benne volt a tutorialokban... Mert bizony sokaknak véget ér a tudása, ha egyszer csak nem működik a varázsló és a next-next-finish engineering.

A kutatáshoz kapcsolódó téma tehát határozottan nem azt jelenti, hogy semmi működő nem jön ki a végén. Nálunk legalábbis a kutatás célja is az, hogy működő és hasznos dolog jöjjön ki belőle.

### Ha esetleg aggódsz, hogy túl mély víz...

Hidd el, az elmélet is sokkal szórakoztatóbb, ha használni kell és nem vizsgázni belőle! Itt a "konkrét példa" már nem a1, a2, a3, ... aN, hanem egy konkrét céllal fogjuk felhasználni az elméletet is. Egy ideig el lehet menni úgy, hogy gondosan elkerülünk minden görög betűs sort, de egy bizonyos szint után nem tudsz majd tovább menni. Ha pedig egy kicsit belerázódsz (tényleg nem kell sok), akkor úgy fogod érezni, hogy megdupláztad a szaktudásodat. És örülni fogsz neki, hogy nem egy "kommersz potya-5-ös önlab" témát választottál.

Lesz újdonság, az biztos, de pont ez a jó benne. Mivel pedig az alapképzésben kevés szó esik ezekről a témákról, tudjuk nagyon jól, hogy jó eséllyel még nem foglalkoztál ilyesmivel. Nem gond, megtanítunk rá! És attól se félj, hogy rosszabb jegyet kapsz majd a nehezebb téma miatt: ha komolyan veszed, csak azért nem kapsz rossz jegyet, mert valami akadályba ütköztél. Értékelni fogjuk, hogy bevállaltál egy komolyabb témát és tanulni akarsz!

### "Irány az ipar" vs "Irány a kutatás"?

Már valószínűleg a fentiekből is sejted, hogy nálunk a kutatás nem azt jelenti, hogy teljesen elszakadunk a gyakorlattól: célunk az alkalmazott kutatás, vagyis hogy ugyanúgy működő rendszereket készítsünk, csak mellesleg ezek elméleti oldalról sem triviálisak. (Sok céggel állunk ipari kutatási kapcsolatban K+F, vagyis kutatás-fejlesztési projektek keretében.) Aki ilyen témákat választ, az sincs semmi hátrányban az ipari feladatok és álláskeresés terén. Sőt! Ha egy cég olyan feladatot szeretne megoldani, amihez bizony keményen kell gondolkodni, akkor a szóba jövő leendő kollégák száma igencsak lecsökken, mert olyan tudást kezdenek el keresni, ami bizony már sokkal ritkább, mint hogy "informatikus vagyok". És az ilyen ritkább munkaerőnek bizony az ára is magasabb...
